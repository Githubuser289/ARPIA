15.05.2023
Ceremonii de retragere din serviciu a aeronavelor MiG-21 LanceR
Astăzi, au avut loc ultimele zboruri cu aeronavele MiG-21 LanceR din dotarea Forțelor Aeriene Române, acestea urmând a fi scoase din serviciu în baza Hotărârii Consiliului Suprem de Apărare a Țării nr. 083 din 18.05.2022, pentru aprobarea Memorandumului privind „Scoaterea din serviciu a aeronavelor MiG-21 LanceR și tranziția accelerată la exploatarea aeronavelor F-16 din dotarea Forțelor Aeriene Române”.
Astfel, luni, 15 mai,  s-au desfășurat simultan ceremonii în Baza 71 Aeriană „General Emanoil Ionescu”, Câmpia Turzii și în Baza 86 Aeriană „Locotenent Aviator Gheorghe Mociorniţă”, Borcea, care s-au finalizat cu decolarea ultimelor aeronave MiG-21 LanceR aflate în exploatare către Baza 95 Aeriană ,,Erou căpitan aviator Alexandru Șerbănescu”, Bacău, unde vor fi retrase din serviciu.