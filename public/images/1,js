18.07.2023
Sărbătorirea Zilei Aviaţiei Române și a Forţelor Aeriene
Cu ocazia sărbătorii Zilei Aviaţiei Române şi a Forţelor Aeriene, joi, 20 iulie, începând cu ora 11:00, la Monumentul Eroilor Aerului din Piaţa Aviatorilor, se va desfăşura o ceremonie militară şi religioasă cu depuneri de coroane de flori în memoria eroilor aviatori.
Pe timpul ceremoniei vor evolua aeronave militare aparţinând Forţelor Aeriene Române: F-16 Fighting Falcon, C-130 Hercules, C-27J Spartan, IAR-330 și IAR-99, dar și elicoptere tip EC-135 aparţinând Ministerului Afacerilor Interne, elicoptere tip IAR 330 ale Serviciului Român de Informaţii, o aeronavă Boeing 737 aparținând Tarom, aeronave de tip Eurofighter Typhoon ale Forţelor Aeriene Italiene precum și aeronave Extra 300 aparținând Aeroclubului României.
În zilele de 18 și 19 iulie, începând cu ora 11.00, în zona Monumentului Eroilor Aerului din Piaţa Aviatorilor, vor avea loc antrenamente cu aeronavele militare care vor participa la evenimentul marcant al Forțelor Aeriene Române.
Zborurile de antrenament din zilele de 18 și 19 iulie, precum și survolul aeronavelor cu ocazia sărbătorii Zilei Aviaţiei Române şi a Forţelor Aeriene din 20 iulie se vor executa cu luarea tuturor măsurilor de siguranță și respectarea reglementărilor aeronautice în vigoare, astfel încât impactul asupra comunităţii locale să fie minim.
Pentru reprezentanții mass-media care doresc să participe la evenimentul de la Monumentul Aviatorilor nu este necesară o acreditare prealabilă.
Totodată, cu prilejul împlinirii a 110 ani de la înfiinţarea primei structuri de Aeronautică Militară, la Ateneul Român va avea loc în aceeași zi, începând cu ora 19:00, un concert aniversar susținut de Orchestra Simfonică București.
Pentru reprezentanții mass-media interesați să participe la concertul aniversar este necesară acreditarea prealabilă și prin urmare aceștia sunt rugați să transmită până miercuri, 19 iulie, ora 18.00, pe adresa de e-mail proff@roaf.ro, datele de identificare (nume, prenume, seria și numărul actului de identitate, instituția media pe care o reprezintă și numărul de telefon).
Jurnaliștii acreditați vor fi așteptați joi, 20 iulie, începând cu ora 18:15, la Ateneul Român, strada Benjanim Franklin nr. 1-3. Persoană de contact pentru detalii suplimentare: Bogdan Pantilimon, telefon: 0756 724 455.
***
Ziua Aviaţiei Române şi a Forţelor Aeriene este sărbătorită, în fiecare an, la 20 iulie, când este prăznuit Sfântul Proroc Ilie Tesviteanul, ocrotitorul spiritual al piloților.
La data de 1 aprilie 1913, intra în vigoare prima lege de organizare a aeronauticii militare din România, iar în baza articolului nr. 1 din lege, primele componente ale forţelor aeriene – aviaţia şi aerostaţia, erau subordonate unei structuri de comandament specializate – Serviciul de Aeronautică Militară, astfel, fiind înfiinţată o nouă categorie de forţe armate, Forţele Aeriene.
În prezent, Forțele Aeriene Române se prezintă cu performanțe notabile în procesul instruirii, al interoperabilității, prin participarea la exerciții naționale și multinaționale, precum și în misiunile interne și externe. În prezent, un detașament format din patru aeronave de luptă F-16 multirol și personalul desemnat, care poartă denumirea onorifică „Carpathian Vipers” este dislocat pe baza aeriană Šiauliai, din Lituania şi asigură misiunea de Poliție Aeriană întărită în ţările baltice în perioada aprilie – iulie 2023. Misiunea detașamentului este de a proteja integritatea spațiului aerian al Țărilor Baltice şi este o componentă fundamentală a angajamentului NATO față de membrii săi.